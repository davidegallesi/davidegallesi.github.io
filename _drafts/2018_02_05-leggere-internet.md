---
title: Leggere l'internet
date: 2018-2-5 09:55AM
layout: post
published: true
---


Non sono un grande utilizzatore di social network, li ho provati un po’ tutti e ho smesso in breve tempo di utilizzarli quasi tutti. Unica eccezione Twitter di cui faccio un uso limitato e tutto sommato improprio.

Lo uso come aggregatore di informazioni, seguo un po’ di persone con le quali interagisco molto di rado e mi sono costruito un po’ di liste a tema che uso per informarmi su temi che mi interessano. Potrei in effetti farne a meno.

Non potrei invece fare a meno di una cosa della vecchia internet, che uso da sempre, il [web feed](https://en.wikipedia.org/wiki/Web_feed){:target="_blank"} i cui due formati principali sono [RSS](https://en.wikipedia.org/wiki/RSS){:target="_blank"} e [Atom](https://en.wikipedia.org/wiki/Atom_(Web_standard)){:target="_blank"}.[^1] 

Vi sarà certo capitato di vedere [l'icona arancione](https://it.wikipedia.org/wiki/File:Feed-icon.svg){:target="_blank"} che indica la presenza di un **web feed** e vi invita a sottoscrivere i contenuti del sito.

I **web feed** sono (fortunatamente) ancora ampiamente supportati da quasi tutti i siti rendendo semplice sottoscrivere e aggregare i contenuti che ci interessano.[^2]

Lo trovo un metodo onesto e plurale di informarsi.

La mia professoressa di filosofia del liceo si presentava spesso in classe con sottobraccio una pila dei maggiori quotidiani disponibili a quel tempo. Ci diceva che l'unico modo di accedere a un'informazione plurale e di formare un'idea propria era di leggere tutto, anche il nostro "avversario".

Per me, la possibilità di aggregare informazioni attraverso il **web feed** è la versione attuale della pila di quotidiani.

È il mio modo di leggere l'internet.

Mi consente di vagliare le fonti, aggregarle e leggerle facendo una scelta volontaria e ponderata.

Certo bisogna fare la fatica di cercare, scegliere e poi leggere, usando la nostra testa e non pigramente demandando tutto a un algoritmo.

Ma questo è un discorso che mi porterebbe lontano, è tardi e *"...il pollice mi duole. Lascio questa scrittura..."* ma ci tornerò.







[^1]: Dai link alle rispettive pagine di Wikipedia si possono ricavare tutti gli aspetti tecnici che pertanto qui tralascio.

[^2]: Esistono dei servizi che aiutano a farlo, io uso [Feedly](https://www.feedly.com){:target="_blank"} associato a [Reeder](http://www.reederapp.com){:target="_blank"} disponibile sia per macOS che iOS.




